Pierwszy z konkursów indywidualnych, przeprowadzony w ramach FIS Ladies Grand Prix, odbył się na obiekcie normalnym w Baiersbronn. W pierwszej serii konkursowej siedmiu zawodniczkom udało się osiągnąć odległość powyżej, bądź równą punktowi konstrukcyjnemu, umieszczonemu na 85 metrze. Pierwszą która tego dokonała, była skacząca z numerem 11 – Elena Runggaldier, która skoczyła na 92,5 metra, czyli dwa i pół metra dalej niż rekord skoczni Davida Zaunera i Marko Simiča, którzy od 14 stycznia 2002 są rekordzistami skoczni Große Ruhestein. Rekordy kobiet nie są jednak uznawane za oficjalne, więc rekord nie został uznany[18][15]. Pół metra bliżej lądowała Lindsey Van, a najdalej bo na odległości 97,0 metrów Anette Sagen. Notę łączną powyżej 120 punktów uzyskały jeszcze dwie zawodniczki: Juliane Seyfarth (122,0 punkty) i Jessica Jerome (122,0 punkty). Po pierwszej serii liderką była Van, która miała punkt przewagi nad Sagen i trzy punkty nad trzecią Runggaldier.

W serii finałowej, sześciu zawodniczkom udało się uzyskać odległość powyżej 90 metrów. Pierwszą która tego dokonała była dwudziesta druga po pierwszej serii Jacqueline Seifriedsberger (91,0 m), jednak nie ustała swojego skoku. Odległościowo lepszy rezultat uzyskała, plasująca się na czwartym miejscu Juliane Seyfarth (98,0 m). Odległość Niemki okazała się najdalszą odległością drugiej serii, jak i całego konkursu. Druga po pierwszej serii Norweżka Sagen, uzyskała dwa i pół metra słabszy rezultat, jednak przewaga z pierwszej serii wystarczyła, aby utrzymać przewagę nad Niemką. Prowadząca po pierwszej serii Amerykanka Van uzyskała o trzy metry gorszy rezultat niż wcześniej wspomniana Norweżka, co spowodowało, iż spadła w klasyfikacji generalnej konkursu na trzecie miejsce. Wygrała Sagen przed Seyfarth.

Zawodniczki podczas pierwszej serii skakały z szóstej belki startowej, a podczas drugiej – z czwartej[19]. 
