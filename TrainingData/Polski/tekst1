Organizacja

Organizatorem pierwszego z konkursów, który odbył się w Baiersbronn, był klub narciarski SV Baiersbronn[1]. Za organizację drugiego i trzeciego konkursu, na skoczni w Schönwaldzie, odpowiedzialny był miejscowy klub SC Schönwald[2]. Kolejny konkurs, który przeprowadzono w Saalfelden am Steinernen Meer, odbył się dzięki lokalnemu klubowi – SK Saalfelden[3]. Organizatorem ostatniego z konkursów, który odbył się w Breitenbergu, był klub narciarski WSV DJK Rastbüchl[4].
Tło zawodów

Do 1998 roku Międzynarodowa Federacja Narciarska nie organizowała żadnych konkursów kobiecych[5]. Zdarzało się jednak, że skoczkinie startowały w roli przedskoczków w zawodach mężczyzn lub występowały jako zawodniczki, ale nie były klasyfikowane[6][7]. W styczniu 1998 w Sankt Moritz odbyły się nieoficjalne mistrzostwa świata juniorek, które są uznawane za pierwsze międzynarodowe zawody kobiece[8]. W marcu tego samego roku odbyły się natomiast pierwsze seniorskie zawody kobiet pod egidą Międzynarodowej Federacji Narciarskiej – dwa konkursy Pucharu Kontynentalnego w Schönwaldzie[9][5]. W kolejnym sezonie po raz pierwszy zorganizowano FIS Ladies Grand Tournee, będący pierwszym międzynarodowym cyklem zawodów kobiet, rozgrywanym przez Międzynarodową Federację Narciarską[10]. W sezonie 2004/2005 cykl został wcielony jako część Pucharu Kontynentalnego.

Spośród zawodniczek startujących w FIS Ladies Grand Prix w 2006 roku, dwadzieścia osiem brało udział w poprzedniej – siódmej edycji turnieju. Wśród zawodniczek sklasyfikowanych w pierwszej dwudziestce poprzedniej edycji, na stracie zabrakło piątej Moniki Pogladič, szóstej Mai Vtič, ósmej Petry Benedik (Słowenia), dziewiątej Izumi Yamady, dwunastej Evy Ganster i dwudziestej Tanji Drage. Zwyciężczynią FIS Ladies Grand Prix 2005 była Daniela Iraschko przed Lindsey Van i Ulrike Gräßler[11].

Przed turniejem zostało rozegranych dziesięć konkursów Pucharu Kontynentalnego, spośród których sześć wygrała Anette Sagen, a po jednym – Line Jahr, Katie Willis, Lindsey Van i Atsuko Tanaka. Liderką klasyfikacji była Anette Sagen z przewagą 321 punktów nad Lindsey Van i 362 nad Jessicą Jerome. W poprzednich edycjach turnieju czterokrotnie zwyciężała Daniela Iraschko (2000, 2001, 2002, 2005), dwukrotnie Anette Sagen (2003, 2004), raz wygrała Austriaczka Sandra Kaiser (1999), a Amerykanka Lindsey Van trzy razy stawała na podium klasyfikacji generalnej cyklu (w 2003, 2004, 2005). Latem także był rozgrywany turniej na podobieństwo FLGP – FIS Sommer Ladies Tournee, w którym dwukrotnie zwyciężały Anette Sagen (2003, 2005) i Daniela Iraschko (2001, 2002), a raz Eva Ganster (2004). Cztery dni przed rozpoczęciem turnieju odbyły się mistrzostwa świata juniorów, które wygrała Juliane Seyfarth z dużą przewagą nad drugą Atsuko Tanaką i trzecią Eleną Runggaldier. 
